---
title: 'O Meni'
date: 2023-10-10T16:49:19+02:00
class: 'standard'
---

# Vita Mavrič

{{< language-toggle >}}
{{< md-content class="slovenian-text" >}}
  > ❝ Oder. Luč. Beseda. Glasba. Štirje elementi sveta, ki mu Vita Mavrič pripada z vsem srcem. ❠

  Vita Mavrič je svojo glasbeno-gledališko kariero začela na odrskih deskah ljubljanskega Mestnega gledališča leta 1987 z glavno vlogo v nadvse uspešnem muzikalu <strong>U slovenačkim gorama</strong>. Istega leta je za RTV Slovenija posnela prvi samostojni glasbeni recital na besedila različnih slovenskih pesnikov z naslovom <strong>Pesem je ženska</strong>. Zatem se je dokončno posvetila slovenskemu šansonu.

  Že vseh 35 let izvaja svoje avtorske projekte in z njimi gostuje tako doma kot v tujini. S svojimi glasbenimi projekti je nastopala v Berlinu v Brechtovi hiši in teatru Tipi am Kamzleramt, na festivalu glasbenih gledališč v Brnu, v Teatru Diligentia v Haagu, v znamenitem kabaretskem gledališču Teater Akzent na Dunaju, v Werkraumtheatru v Grazu in v Künstlerhausu v Münchnu. S projektom <strong>Šlagerji in pesmi iz zapora</strong> Vitomila Zupana je nastopila v Pragi, Budimpešti, Parizu (v teatru Patronage Laique Jules Vales), na Dunaju ter v Varšavi.

  Je dobitnica prestižne Ježkove nagrade, Župančičeve nagrade, nagrade mesta Ljubljana, filmske nagrade ibis za najboljšo glavno žensko vlogo v zadnjem jugoslovanskem filmu <strong>Zbogom Belle Epoque</strong> (posnetem v Sarajevu tik pred razpadom Jugoslavije), viktorja za posebne dosežke ter vrsto drugih medijskih priznanj. Med slovenskim občinstvom je obudila zanimanje za šanson, slovensko uglasbeno poezijo, povzdignila raven besede in glasbe ter razvila prepoznavno blagovno znamko mednarodnega festivala <strong>La vie en rose</strong> ter znamko <strong>Café teater</strong>. Slednjega je kot umetniška vodja vodila dvajset let. Vsekakor je s svojo predanostjo začrtala razvoj šansona na Slovenskem tudi kot specifične zvrsti glasbenega gledališča in na njem pustila neizbrisen pečat.

  Je ena najvidnejših in najpomembnejših slovenskih šansonjerk. Njene pesmi so zgodbe slehernika, njen glas, interpretacija in dramska igra pa nas popeljejo na sprehod v nek drug čas, v neke druge kraje ali pa nas pustijo tukaj in zdaj, razmišljujoče o stiskah sodobnega človeka.
  {{< image url="/cafe-teater-la-vie-en-rose/Cafe Teater logo.jpg" alt="Cafe teater" >}}
{{< /md-content >}}
{{< md-content class="english-text">}}

{{< /md-content>}}
{{< /language-toggle >}}

{{< md-content class="articles" >}}
  # Članki
  - [Delo 7.6.2017](/kratek-cv-obeh/DELO-07.06.2017.pdf#toolbar=0)
{{< /md-content >}}